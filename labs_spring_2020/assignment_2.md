# Assignment #2. Text files processing

Перед виконанням уважно прочитайте [цю інструкцію до виконання всіх лаб](general_conditions.md) і виконайте, що там написано.

Варіант завдання – остача від ділення номеру _бригади_ на 3 (цей номер ви берете просто по порядку, записуючись у табличку нижче). Варіантами можна _обмінюватись_, але не можна просто змінювати за власним бажанням. Це зроблено, щоб кількість різних виконаних варіантів залишалась рівною. 

За цю роботу ви отримуєте максимум *4 бали*: 2 бали за виконання роботи і ще 0-2 за виконання додаткового задання під час заняття.

## Прочитайте уважно, перш ніж виконувати завдання

Будь ласка, не використовуйте pull requests при виконанні роботи. В такій малій роботі це зайві складнощі, без яких ви наразі запросто обійдетесь.

Не використовуйте сторонні чи вбудовані засоби для розбору файлів csv, частина завдання – навчитися робити це власноруч.

Пам'ятайте, що кожен учасник бригади має виконати хоча б кілька коммітів, як би це не було складно і "надумано". Роботи, в яких будуть комміти типу "initial commit", "lab2 done.", "little fix" просто *не прийматимуться*. Краще відразу починайте з git і заливайте код поступово при виконанні роботи. Чим швидше у вас з'явиться звичка робити невеликі комміти при невеликих змінах коду, тим краще для вас як фахівця. Одна з найбільш неприємних речей, які трапляються на реальних проектах, – великі комміти, що ламають поведінку програми. Після таких доводиться витрачати безліч часу розбираючись, в якому конкретному місці все зламалося.

## Питання та необхідні знання
Перша робота зроблена дуже простою спеціально, щоб ви мали нагоду ознайомитися з git і спробувати працювати удвох в бригаді. Для успішної здачі роботи вам треба:
* Вміти виконувати операції над текстовими файлами (читання, обробка, запис), розуміти призначення формату .csv 
* Вміти знаходити файли в папках за допомогою обраної вами мови програмування. 
* Буде плюсом розібратись з іншими форматами для подання даних
* Розібратись з основами роботи в git не тільки в git-game, але і в реальних умовах, коли ви робите справжні зміни в код. Як мінімум вам знадобляться команди add, commit, checkout, merge, rebase. Спробуйте також використовувати revert та reset, якщо ви наробили дурниць і хочете все виправити. Якщо ви ще не робили першу роботу, зараз саме час: вона познайомить вас із основами git, щоб ви не відволікались на них при виконанні цієї.
* Як хороші додаткові знання, які рано чи пізно знадобляться – stash, interactive rebase. Взагалі круто – [git flow](https://habrahabr.ru/post/106912/), але якщо ви тільки знайомитесь з гітом, залиште це на потім.
* Під час здачі роботи буде завдання, що полягатиме у навмисному створенні конфліктів при merge або rebase, які ви матимете вирішити.

Цілком можливо, у вас виникнуть проблеми з кириличним кодуванням символів. В сучасних мовах програмування найчастіше використовують кодування Unicode, де кожен символ може займати різну кількість байтів у пам'яті, а не лише 1 ([це як?](http://unicode.org/faq/utf_bom.html)). Якщо ви працюєте із C, просто скористайтеся транслітерацією і не витрачайте зайвого часу, це не впливатиме на оцінку.

Якщо у вас є зауваження, виправлення або доповнення до завдання лабораторної роботи, яке ви читаєте зараз, робіть pull request.

## Варіант #0
Реалізувати складання списку студентів, що отримують стипендію. На вхід подається назва директорії, всередині якої необхідно зчитати всі текстові файли .csv. Перший рядок кожного файлу містить ціле число – кількість студентів, що записані в файлі, всі інші рядки мають такий формат:
`Прізвище, предмет №1,№2,№3,№4,№5, контрактник`, наприклад

```csv
2
Ivanov,78,61,95,87,90,FALSE
Petrov,85,66,70,99,100,TRUE
```

Необхідно розібрати всі такі [файли](examples_2/var0/students1.csv) ([посилання на папку на гітхабі](https://github.com/ProgramEngineeringKPI/Introduction-To-Programming/blob/master/labs_spring_2020/examples_2/var0)), скласти одну велику таблицю, підрахувати для кожного студента-бюджетника середній бал та вивести вищі 40% сумарного рейтингу студентів + мінімальний бал для отримання стипендії. 

#### Вхідні та вихідні дані
На вхід програми подається назва теки. Вивід – файл rating.csv з прізвищами студентів-стипендіатів та їх середній бал (до третього знаку). Мінімальний бал для стипендії можна вивести в stdout.
Вихідні дані повинні містити єдиний результат виконання для всіх файлів вхідної директорії.


## Варіант #1
Ваше завдання: визначити список країн-переможців у конкурсі Допобачення-2020. На вхід подається назва директорії, всередині якої необхідно зчитати всі текстові файли .csv. Всі [файли](examples_2/var1/eurovision1.csv) ([посилання на папку на гітхабі](https://github.com/ProgramEngineeringKPI/Introduction-To-Programming/blob/master/labs_spring_2020/examples_2/var1)) мають такий формат `Країна, кількість голосів за у країні №1-№20`, наприклад:
```csv
1
Ukraine,78000,6156,495,7,9456460,45645,21213,898...
```
Перший рядок містить кількість країн, що знаходяться в кожному з файлів.
Кожен наступний рядок містить кількість голосів від кожної з країн-учасниць. У прикладі вище Україна отримала 78000 голосів від країни №1, 6156 голосів від країни №2 тощо. Країна, що набрала найбільшу кількість голосів (в стовпчику) отримує 12 балів, друге місце – 10, з третього по десяте – 8-1 бал відповідно. Необхідно порахувати сумарну кількість балів за кожну країну і вивести топ-10 переможців у текстовий файл.

#### Вхідні та вихідні дані
На вхід програми подається назва теки. Вивід – файл results.csv з результатами найкращих десяти країн Допобачення-2020.
Вихідні дані повинні містити єдиний результат виконання для всіх файлів вхідної директорії.

## Варіант #2
Визначити результати команд на чемпіонаті Англії з футболу. Результати матчів подано в [файлах](examples_2/var2/premier_league1.csv) ([посилання на папку на гітхабі](https://github.com/ProgramEngineeringKPI/Introduction-To-Programming/blob/master/labs_spring_2020/examples_2/var2)) наступному форматі – `Назва команди, результати матчу №1-№10`, наприклад:
```csv
1
Chelsea FC,3:0,0:0,1:0,0:2,4:1,3:1,0:3,1:5,0:2,4:1
```
Перший рядок задає кількість команд, результати яких знаходяться в цьому файлі.

Результат матчу подається у форматі `A:B`, де А – результат команди, В – результат супротивника. За перемогу команда отримує 3 очка, за нічию – 1, за програш – 0. Необхідно вивести підсумкову таблицю чемпіонату.

#### Вхідні та вихідні дані
На вхід програми подається назва теки. Вивід – файл results.csv з результатами всіх команд ліги.
Вихідні дані повинні містити єдиний результат виконання для всіх файлів вхідної директорії.
